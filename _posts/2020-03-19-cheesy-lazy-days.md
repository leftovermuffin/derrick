---
published: true
layout: post
title: Cheesy Lazy Days
date: '2020-03-19 05:27:00 +0600'
---

পৃথিবীর এক ক্রান্তিকাল চলছে। এক উদ্ভট ভাইরাসের তান্ডবে রাজ্যের মানুষ ঘরে ঘরে আটকা পড়ল। মহামারি। আমাদের দেশ, আমার নিজের শহরও আতঙ্কিত অন্য সবার সাথে। সব বন্ধ, রাস্তাঘাট ফাঁকা হয়ে পড়ছে; বাসায় বাসায় মজুদ বাড়ছে চাল ডালের আর টিস্যু কাগজের। 
আমার নিজেরও কেমন জানি একটা সময় যাচ্ছে। যাচ্ছে বলতে বেশ কদিন ধরেই, প্রায় এক মাস-থিসিসের কথা মাথায় আনলে সেই উনিশের শেষ থেকেই এই অস্থির অবস্থা যাচ্ছে। কাজ পাচ্ছিনা। কেউ ইন্টারভিউতে ডাকেনা। যে কোম্পানিতে ভাবলাম ঢুকে পড়ব, ওরাও হা-না না বলে এক ঘোরের মধ্যে রেখে দিয়েছে। আর যে কোম্পানিকে আমি ভেবেছিলাম, সবাই ভাবে-শেষ ভরসা-সেই কোম্পানিতে আর যোগ দেয়া যাবেনা। কারণ আমার রেসাল্টে গরমিল। 

এতোসবের মাঝে রাতের বেলা ঘুমাতে যাওয়াটা থিউরেটিক্যালি একটু ট্রিকি হওয়ার কথা। কিন্তু রাতের বেলাটুক আমার এতো ভালো কাটে! শেষ কবে আমি মন খারাপ করে গানের আশ্রয় নিয়েছিলাম মনে করতে পারিনা। প্রতিরাতে ঘুমানোর ঠিক আগে আগে যত খারাপ লাগা যত চিন্তা যত কষ্ট যত ভবিষ্যতের চোখ রাঙানি-সব উবে যায়। সব শান্ত হয়ে আসে। মনে হতে থাকে আমি এতো সুখি কখনো হইনি। তাকে ঘুম পাড়িয়ে যখন দিনের হিসাব কষতে বসি, নিজেকে বড় ভাগ্যবান মনে হয়। বাইরে যতোই করোনাতঙ্ক থাকুক, আমি ভালো আছি, বোধহয় এরচে' কখনোই বেশি ভালো ছিলাম না কোনোদিন। 